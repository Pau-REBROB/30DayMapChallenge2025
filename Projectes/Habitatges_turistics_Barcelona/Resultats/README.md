# Resultats
Segons dades oficials de l'Ajuntament, actualment existeixen més de **10.000** habitatges d'ús turístic a la ciutat de Barcelona, amb més de **60.000** places de capacitat total.

La distribució d'aquestes places és extremadament irregular entre els diferents barris i districtes de la ciutat.

El districte de l'**Eixample** és el que més pisos turístics engloba, 4.910 pisos de 10.692 totals (un **46%** del total), i que alhora conté més places, 30.627 places de 61.813 (un **49%** del total); Això el converteix en el districte amb una ràtio de places per habitatge més alta de Barcelona (6,23 places per habitatge).

Després de l'Eixample, **Gràcia**, **Sant Martí** i **Sants-Montjuïc** apareixen amb força com a districtes amb una alta concentració d'habitatges d'ús turístics, encara que no en tots els barris. A Gràcia, es concentren als barris de **La Vila de Gràcia** i  a **Camp d'en Grassot i Gràcia Nova**, els dos barris més propoers a l'Eixample; A Sant Martí es concentren al barri d'**El Poblenou**; A Sants-Montjuïc es concentren a **El Poble-sec**, el barri més proper a l'Eixample i a Ciutat Vella. Entre aquests tres districtes, sumen **1 de cada 3** dels habitatges i de les places disponibles de la ciutat.

A l'altra cara de la moneda es troben les zones més perifèriques de la ciutat. **Nou Barris** i **Sant Andreu** concentren, conjuntament, només l'**1,25%** dels habitatges destinats a ús turístic i l'**1,14%** de les places.

Aquest no és un mapa per reivindicar un turisme més descentralitzat a Barcelona, que també, sinó per mostrar una de les causes de la greu crisi de l'habitatge que pateix Barcelona en concret. Pot semblar que 60.000 places en una ciutat d'1,7 milions d'habitants sigui una xifra insignificant, però cal recordar que des de fa 10 anys arriben a la ciutat més de 40 milions de viatgers anualment, només en avió.
